---
layout: post
title:  "облаштування консолі linux: byobu, lf, micro"
date:   2020-03-06 10:00
categories: blog
tags: 
  - щоденник
  - linux
  - комп'ютери
  - програми
  - підказки
---

встановив manjaro на робочому комп'ютері. оскільки windows для роботи таки може знадобитися, зробив так: linux встановлено насвіжо на новому ssd, а windows залишився на своєму ssd, який підключено (passthrough) до віртуальної машини virtualbox. 

перевага: не потрібно перезавантажуватися, щоби мати доступ до вже налаштованого профіля windows в домені. недоліків поки що не побачив, окрім дещо «лінивої» роботи windows попри власний ssd та виділені 4 ядра і 8 гб оперативної пам'яті для віртуальної машини. 

отже, manjaro. найперше, хочеться добре налаштовану консоль, і для цього мені потрібно:

* byobu;
* lf;
* micro.


#### byobu

[виявилося]({% post_url 2019/2019-07-31-byobu %}), що ця обгортка для screen/tmux дуже зручна; без неї можна обійтися, але навіщо? встановлюється однією командою, практично не потребує налаштувань, розуміє клавіатурні скорочення screen та tmux, «краде» лише один рядок для статусу — і загалом gets out of your way, дозволяючи працювати з кількома сесіями в одному вікні.

    > sudo pacman -S byobu
    

#### lf

[lf](https://github.com/gokcehan/lf) ― консольний файловий менеджер, подібний до [ranger](https://github.com/ranger/ranger)'а ([колонки міллера](https://en.wikipedia.org/wiki/Miller_columns)), але, нмсд, значно швидший, зручніший і простіший у реальному використанні:

* один бінарник = не потребує встановлення/налаштування;
* компільований = швидкий і не потребує python'а;
* мінімум клавітурних скорочень і перевага звичним командам linux;
* сервер/клієнт, копії lf замість перемикання вікон в одній програмі = копіювання/переміщення файлів між різними консолями тощо;
* конфігурація скриптами sh/bash замість скриптів python = простота.

коротше кажучи, [lf проти ranger'а](https://github.com/gokcehan/lf/wiki/FAQ) — як… micro проти vim/emacs. я покористувався спершу ranger, але коли спробував lf — вже не було сенсу повертатися.

оскільки це один виконуваний файл, можна просто завантажити і запускати, але я встановлюю з aur:

    > pamac install lf

єдине додаткове налаштування, яке я додаю — це синонім (alias) для скрипта `lfcd.sh`, котрий зберігає поточну теку під час виходу з lf (додати до `.bashrc`):

    > source /usr/share/lf/lfcd.sh
    > alias lf=lfcd

як користуватися lf, добре видно [з анімованих підказок](https://github.com/gokcehan/lf/wiki/Tutorial) на сайті проекту.
    
![зображення](/assets/images/2020/2020-03-06-linux-console_01.png)
    
#### micro

[micro](https://github.com/zyedidia/micro) — текстовий редактор, який намагається продовжити жарт про [pico](https://en.wikipedia.org/wiki/Pico_(text_editor)) < [nano](https://uk.wikipedia.org/wiki/Nano): простий, зручний, зі звичними клавіатурними скороченнями (ctrl+c, ctrl+v працюють, як і проста навігація текстом) і без решти зайвих премудрощів. 

як і lf, можна завантажити один бінарний файл, але краще з aur:

    > pamac install micro
    
на відміну від nano, не має екранного меню — налаштування та додаткові фукнції доступні через `ctrl+e`; наприклад, варто зразу ввімкнути м'які переноси рядків:

    [ctrl+e] > set softwrap true
    
…і почитати підказки: `ctrl+g` відкриває/закриває підручник; або ж можна відкрити командою:

    [ctrl+e] > help

щодо переносів рядків: прикро, але micro не підтримує нормальної навігації в режимі «м'якого» переносу довгих рядків. це одна з причин, чому я продовжую шукати якусь зручну заміну для nano.

![зображення](/assets/images/2020/2020-03-06-linux-console_02.png)
