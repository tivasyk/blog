---
layout: post
title:  "рутер linksys ea8300: з openwrt і без…"
date:   2020-04-26 18:00
categories: blog
tags: 
  - щоденник
  - мережі
  - комп'ютери
---

після нещодавніх [випробувань свого домашнього рутера]({% post_url 2020/2020-03-21-openwrt-qos %}) на швидкість, я зрозумів, що хочу собі 802.11ac, щоби витискати більше з каналу 5 ггц в домашній мережі. не те, щоби це було дуже потрібно вже зараз, із підключенням [лише 60/10 мбіт/с]({% post_url 2019/2019-11-13-acanac %}), але… хочеться.

кілька тижнів я придивлявся до різних моделей, маючи на думці декілька основних вимог:

* з підтримкою 802.11ac;
* потужніший за мої d-link dir-835 (інакше навіщо міняти?);
* з пітримкою openwrt (бо звик до того, [як багато всього]({% post_url 2018/2018-10-16-blog-post_16 %}) можна налаштувати, в порівнянні з обмеженими фабричними прошивками);
* за відносно притомні гроші.

на дивно, знайшов дуже небагато кандидатів: більшість відсіювалися через чіпсет broadcom (погана підтримка openwrt), смішні характеристики (мало пам'яті, нема usb). те, що лишалося, коштувало однієї нирки. вже збирався покинути й задовольнитися ще на рік тим, що маю, або розпакувати для випроби скромніший за характеристиками d-link dir-822 на broadcom'і, але з підтримкою *ac*… коли на kijiji побачив [linksys ea8300](https://www.linksys.com/us/p/P-EA8300) за відносно прийнятну ціну.

ну, так. коротше кажучи, не втримався. 

![d-link dir-822 та linksys ea8300 поруч](/assets/images/2020/2020-04-26-linksys-ea8300_01.jpg)

ліворуч d-link dir-822, праворуч linksys ea8300.

#### порівняння характеристик

зробив невелике порівняння для наглядности, з акцентом на свої вимоги. 

| модель | d-link d-835 | d-link dir-822 | linksys ea8300 |
|--------|--------------|----------------|----------------|
| клас швидкості | n750<sup>†</sup> | ac1200<sup>†</sup> | ac2200<sup>†</sup> |
| озу | 128 мб | 64 мб | 256 мб |
| пзу | 16 мб | 8 мб | 256 мб |
| процесор | 1 ядро @ 560 мгц | 2 ядра @ 660 мгц | 4 ядра @ 717 мгц |
| wan | 1 x 1 гбіт/с | 1 x 1 гбіт/с | 1 x 1 гбіт/с |
| lan | 4 x 1 гбіт/с | 4 x 100 мбіт/с | 4 x 1 гбіт/с |
| wlan 2,4 ггц | 1 x 802.11b/g/n | 1 x 802.11b/g/n | 1 x 802.11b/g/n |
| wlan 5 ггц | 1 x 802.11a/n | 1 x 802.11a/n/ac | 2 x 802.11a/n/ac
| usb | 1 x 2.0 | 1 x 2.0 | 1 x 3.0 |
| характеристики | [ланка](http://en.techinfodepot.shoutwiki.com/wiki/D-Link_DIR-835_rev_A1) | [ланка](http://en.techinfodepot.shoutwiki.com/wiki/D-Link_DIR-822_rev_D1) | [ланка](http://en.techinfodepot.shoutwiki.com/wiki/Linksys_EA8300) |
| підтримка openwrt | [ланка](https://openwrt.org/toh/d-link/dir-835) | немає | [ланка](https://openwrt.org/toh/linksys/linksys_ea8300) |

<sup>†</sup> я пропустив мить, коли виробники почали масово позначати клас домашніх рутерів літерами найстаршого стандарту 802.11 (*n* чи *ac*) і сумою макс. пропускних здатностей на всіх радіомодулях (*300+433 ≈ 750* або *400+870+870 ≈ 2200*). звісно, все притягнено за вуха, як сферичний кінь у вакуумі — але зручно для швидкого порівняння.


#### фабрична прошивка linksys

перш ніж заливати openwrt, спробую рутер з фабричною прошивкою linksys — можливо, воно таке класне, що не варто й міняти? отже, з позитивного: е… ну, тойво… воно таке синеньке. в принципі, це, здається, й усе.

![веб-інтерфейс фабричної прошивки linksys ea8300](/assets/images/2020/2020-04-26-linksys-ea8300_02.jpg)

якщо серйозно: фабрична прошивка дозволяє, звісно, налаштувати все, що треба пересічному користувачеві; але ж мені можна трохи повередувати?

* рутер погано дотримується налаштування каналу для діапазону 2,4 ггц: я виставив нестандартний, але найменш зайнятий *третій* — машинка продовжувала віщати на першому до ручного «пересмикування» радіомодуля (не критично: робиться один раз і забувається);
* шифрування wifi налаштовується тільки пресетами; який алгоритм використовує пресет *wpa2 personal* — tkip? aes? обидва на вибір?
* linksys підтримує лише два сервіси динамічного dns (dyn.com, no-ip.com) — duckdns серед них, звісно ж, немає; налаштування «заховане» дуже нелогічно (безпека > застосунки та ігри) (не критично: можна налаштувати зробити на іншій машині в локальній мережі);
* заводська прошивка буквально ~~засирає~~ спамить мережу «дзвінками додому» на heartbeat.belkin.com<sup>‡</sup> по ipv4 та ipv6, п'ять-десять разів не хвилину; ніде в налаштуваннях не відключається (критично);
* belkin не дає відкрити веб-інтерфейс маршрутизатора на смартфоні — дуже хоче «впарити» нам спеціальну софтину (обходиться, звісно… але дратує нестямно — жодної принчини для цього обмеження, окрім маркетингу, не бачу);
* за декілька тижнів використання заводської прошивки з'ясувалося, що періодичні випадкові відключення пристроїв та «провисання» бездротової мережі на декілька хвилин просто не піддаються аналізу (без доступу до журналів тощо);

<sup>‡</sup> американську компанію, котра трішки згодом назветься linksys, створено у 1988 році; у 2003 її придбала канадійська cisco, а у 2013 перепродала belkin.

коротше кажучи, заводська прошивка працює, поки працює і від неї не треба нічого, ніж «включив і забув»… а якщо не працює — єдиний доступний користувачеві інструмент — перезавантаження. для людей з мізками і руками звідки треба — не те.


#### openwrt на linksys ae8300

отже, помучившись два місяці з періодичними підвисаннями мережі, я вирішив, що досить; завантажив прошивку openwrt для linksys ae8300 (поточна версія 19.07.3) і одного суботнього ранку залив на маршрутизатор… найперше, що тішить — миттєво припинилася ddos-бомбардування мого локального dns-сервера/антирекламного фільтра (pihole)!

![о десятій я залив openwrt на linksys](/assets/images/2020/2020-04-26-linksys-ea8300_04.jpg)

далі буде?
