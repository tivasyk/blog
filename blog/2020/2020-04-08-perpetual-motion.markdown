---
layout: post
title:  "вічний двигун і каравани"
date:   2020-04-08 18:30
categories: blog
tags: 
  - щоденник
  - кумедне
  - dwarf fortress
  - оновлене
---
[перемога]({% post_url 2014/2014-08-15-you-will-soon-win-your-first-game %}) вже була за два кроки, коли я чомусь вирішив, що моїм дворфам потрібна водонапірна вежа, і автоматична помпа для її наповнення. тож ми поставили на ріці водяне колесо.

не крутиться.

чому? можливо, течії бракує сили, щоби зрушити колесо? дворфи не можуть підштовхнути колесо, але! можна збудувати поруч помпу, котра забиратиме воду внизу і викидатиме вище за течією, створюючи додатковий тиск на колесо. а помпу можна «підштовхнути», змусивши дворфів трішечки попрацювати руками.

геніяльно?! найкраще ж те — мріяв собі, — що в dwarf fortress можливий [вічний двигун](https://dwarffortresswiki.org/index.php/DF2014:Water_wheel#Perpetual_motion): навіть без річкової течії, помпа споживає менше енергії, ніж генерує на колесі перекачана вода. 

колесо запустилося, ага.

але звісно ж, все пішло не так, що могло піти не так… просто через те, що ми не передбачили способу дистанційно відключити всю цю споруду =/ напір води на виході з помпи такий, що я затопив рівнину, і дворфи не в змозі підійти до цієї шайтан-машини, щоби її розібрати. троє нещасних втопилося, пробуючи.

…і тут прийшов караван. амінь.

![зображення](/assets/images/2020/2020-04-08-perpetual-motion.jpg)

**поновлено.** а, ні, ще не амінь: караван (ельфійський) поїхав затопленою рівниною, вози понесло течією просто в річку, і вони позастрягали якраз на нашім чортовім вічнім двигуні — а він собі працює далі, жодного способу його спинити я не знайшов. от тепер, здається, амінь… час починати нову фортецю =)

![зображення](/assets/images/2020/2020-04-08-perpetual-motion_02.jpg)

**поновлено.** спроба відкачати воду з річки (угу) вище за течією за допомогою іншої автоматичної помпи (з вимикачем!)… провалилася безславно: мабуть, щоби таке утнути, трьох помп замало… втім, навіть на ці три пішло надто багато часу, ресурсів (довелося збудувати водовідвіний канал аж до краю мапи) і гномських життів (ще три чи чотири потопельники). треба вигадати щось інше.

![зображення](/assets/images/2020/2020-04-08-perpetual-motion_03.jpg)

**поновлено.** гаразд, тоді… термоядерне вирішення майже будь-якої проблеми в dwarf fortress: обвал?! якщо це не допоможе — тоді все, можна писати пропало. отже, громи збудували платформу над «реактором», яка тримається на одному вузькому місточку. на «фото»: один сміливець розбирає ділянку місточка, що призведе до обвалу платформи простісінько на колесо і помпу…

![зображення](/assets/images/2020/2020-04-08-perpetual-motion_04.jpg)

**поновлено.** обвал зруйнував шайтан-машину, — ура! — і підняв високу хвилю, яка змила сміливця з місточка — той впав і знепритомнів. залишилося дочекатися, коли зійде вода, пережити хвилю тантрумів у фортеці, яка втратила своїх найкращих синів, і витримати облогу ельфів, котрі захочуть помститися за караван. далі буде…

![зображення](/assets/images/2020/2020-04-08-perpetual-motion_05.jpg)

**поновлено.** ну от, починається… тим часом фортеця, здається, залишилася без [кайл](https://slovnyk.ua/index.php?swrd=%D0%BA%D0%B0%D0%B9%D0%BB%D0%BE): потопили всі, крім одного, в яке вчепився один дворф, котрого за якесь порушення забаганки мера побито і котрий не може працювати в шахті. чекаємо на якийсь караван (поки два ельфійські вози ще плавають в річці).

![зображення](/assets/images/2020/2020-04-08-perpetual-motion_06.jpg)
