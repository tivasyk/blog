---
layout: post
title: 'щоденник емігранта: переліт'
date: '2016-09-17T14:20:00.001+03:00'
author: tivasyk
tags:
- життя
- канада
- щоденник емігранта
- позитив
modified_time: '2016-09-19T03:42:21.960+03:00'
thumbnail: https://3.bp.blogspot.com/-0XhsFiqSriM/V90kj0tXWMI/AAAAAAAA2gI/ggsL41cbK_oH3VdjYNliFrt_DCIvlZzQgCLcB/s72-c/IMG_20160915_172618_resize.jpg
blogger_id: tag:blogger.com,1999:blog-1498862426470895405.post-8535287204484048400
blogger_orig_url: http://www.tivasyk.info/2016/09/blog-post_17.html
---

<div class="separator" style="clear: both; text-align: center;"><a href="https://3.bp.blogspot.com/-0XhsFiqSriM/V90kj0tXWMI/AAAAAAAA2gI/ggsL41cbK_oH3VdjYNliFrt_DCIvlZzQgCLcB/s1600/IMG_20160915_172618_resize.jpg" imageanchor="1" style="clear: right; float: right; margin-bottom: 1em; margin-left: 1em;"><img border="0" height="112" src="https://3.bp.blogspot.com/-0XhsFiqSriM/V90kj0tXWMI/AAAAAAAA2gI/ggsL41cbK_oH3VdjYNliFrt_DCIvlZzQgCLcB/s200/IMG_20160915_172618_resize.jpg" width="200" /></a></div>ніч за вікном, 02:50 на годиннику. проте в києві вже майже десята ранку, і мій спантеличений <a href="http://time.is/compare/0800_17_Sept_2016_in_Kyiv/Montr%C3%A9al,_Quebec,_Canada" target="_blank">семигодинною різницею в часі</a> організм почувається живчиком, а мозок вимагає якогось заняття. брати і друзі радять <b>дотримуватися локального розпорядку</b>, аби швидше адаптуватися, тож я тамував позіхання від обіду і вистояв на ногах до дев'ятої вечора. проспав п'ять годин, прокинувся, і годі знову заснути — а тепер лежати в темряві з відкритими очима видається мені марнуванням часу.<br /><br />тож зроблю те, на що забракло часу вчора, а тим більше позавчора — розпочну такий собі «щоденник в щоденнику» суто <b>про свій досвід адаптації в канаді</b>. по назву далеко не ходитиму: нехай буде <a href="http://www.tivasyk.info/search/label/%D1%89%D0%BE%D0%B4%D0%B5%D0%BD%D0%BD%D0%B8%D0%BA%20%D0%B5%D0%BC%D1%96%D0%B3%D1%80%D0%B0%D0%BD%D1%82%D0%B0" target="_blank">«щоденник емігранта»</a>*.<br /><br />такого чтива в тенетах багато, можна греблю гатити, — проте як пошукати українською, то вже й майже не матимеш, що почитати. маю прохання до тих, хто читатиме: <b>питайте в коментарях</b> про те, що вас цікавить, — це допоможе мені зробити з цих нотаток щось трохи корисніше, ніж просто записи і фотоальбом собі на згадку.<br /><br /><h3>переліт</h3><a href="https://4.bp.blogspot.com/-ADnXWvzdHLI/V90JrLGqqHI/AAAAAAAA2f4/spbF-Cez4E8jSRdk4236CQCr-HRoRp1SACLcB/s1600/IMG_20160915_203549_resize.jpg" imageanchor="1" style="clear: right; float: right; margin-bottom: 1em; margin-left: 1em;"><img border="0" height="112" src="https://4.bp.blogspot.com/-ADnXWvzdHLI/V90JrLGqqHI/AAAAAAAA2f4/spbF-Cez4E8jSRdk4236CQCr-HRoRp1SACLcB/s200/IMG_20160915_203549_resize.jpg" width="200" /></a>ми з миленькою вважаємо, що нам дуже пощастило з квитками: ми <b>летіли британськими авіалініями</b> (а отже з великим комфортом) чи не найкоротшим і найшвидшим маршрутом з києва до монреаля лише з однією пересадкою в лондоні, та ще й за відносно невеликі гроші.<br /><ul><li><a href="https://www.flightradar24.com/data/flights/ba883" target="_blank">рейс ba883</a> (з києва до лондона, <a href="https://uk.wikipedia.org/wiki/Airbus_A320_%D1%81%D0%B5%D1%80%D1%96%D1%97" target="_blank">airbus a320</a>)</li><li><a href="https://www.flightradar24.com/data/flights/ba95" target="_blank">рейс ba95</a> (з лондона до монреаля, <a href="https://uk.wikipedia.org/wiki/%D0%91%D0%BE%D1%97%D0%BD%D0%B3_787" target="_blank">boeing b787-8</a>)</li></ul>вартість квитків на всю нашу родину (три дорослих, два дитячих) склала приблизно 74 тисячі гривень, трохи більше як 630 доларів сша за один квиток.<br /><br />відлітали ми <b>15 вересня</b>, о 14:25. в аеропорту були досить рано, приблизно об 11:30, але маючи дев'ять великих баулів, ровер і троє діток, ми мали чим себе зайняти, і ще мали півгодини на другий сніданок перед посадкою. добре пригадую, що навіть в аеропорту я не мав відчуття, що відлітаю остаточно з україни, ну от наче ми просто зібралися у відпустку.<br /><br />перший переліт ми відбули досить легко: лише три години, зі смачним обідом від british airways. старший син весь політ читав, таке в нас нечасто трапляється. доця відразу знайшла собі подружку-однолітка і всю дорогу вони одне одного розважали — згодом виявилося, що її родина <b>так само емігрує до квебека!</b> найменший захоплено розглядав «маєнькі будиноцки» в ілюмінатор, аж поки ми не піднялися понад хмарами, а пообідавши, солоденько заснув і спав решту шляху.<br /><br /><a name='more'></a>пересадка в аеропорту хітроу виявилася дуже комфортна: в одному терміналі, тож не довелося довго мчати кудись поїздом (але 30 секунд таки покаталися), і часу було досить, аби перейти від одного гейту до іншого і випити кави в старбаксі, але й не так багато, щоби знудитися.<br /><br />вісім годин другого перельоту минули швидше, ніж я сподівався, не в останню чергу завдяки мультимедійним системам в спинках крісел великого boeing'а. ми всі вперше летіли таким великим літаком, тож нам все було цікаво, а особливо можливість дивитися мультфільми, грати в ігри (матч в мережевий тетріс? запросто! ще би зрозуміти, за що там нараховують очки…), слухати музику чи аудіокнижки, або ж увімкнути собі інтерактивний віртуальний глобус зі схемою польоту та маршрутною інформацією. погодували нас так само смачно, хоч і лише один раз (чомусь я чекав, що на 8-годинних рейсах годують двічі). і хоч наш наймолодший пасажир трохи розкапризувався наприкінці польоту, але загалом <b>переліт видався мені відносно легким</b>.<br /><br />мене попрохали в коментарях розповісти про меню британських авіаліній, тож ось дві світлини на класичну для мандрівників тему і меню.<br /><br /><div class="separator" style="clear: both; text-align: center;"><a href="https://2.bp.blogspot.com/-UAWkyO6MjoM/V96buuAB9ZI/AAAAAAAA2js/asSXRAh2QkIv_hiXDTj1hUHnzREyKzdoQCLcB/s1600/IMG_20160915_155149_resize.jpg" imageanchor="1" style="clear: right; float: right; margin-bottom: 1em; margin-left: 1em;"><img border="0" height="112" src="https://2.bp.blogspot.com/-UAWkyO6MjoM/V96buuAB9ZI/AAAAAAAA2js/asSXRAh2QkIv_hiXDTj1hUHnzREyKzdoQCLcB/s200/IMG_20160915_155149_resize.jpg" width="200" /></a></div>переліт з києва до лондона:<br /><ul><li>дуже смачні охолоджені <b>канапки</b> (2 шт.) на вибір: з курятиною/свининою або вегетаріанська з сиром, обидва варіанти з помірно гострим соусом;</li><li>невеличка чашечка солодкого пудинга;</li><li>пакет крекерів (2 пластинки);</li><li>шоколадна цукерка (не пробував);</li><li>кава чи чай.</li></ul><div class="separator" style="clear: both; text-align: center;"><a href="https://1.bp.blogspot.com/-biYDDaSRRs4/V96fPsk57zI/AAAAAAAA2j4/mK7QQYEcom4QNTK4IqzZx7xJ03Xzx1dgQCLcB/s1600/IMG_20160915_203632_resize.jpg" imageanchor="1" style="clear: right; float: right; margin-bottom: 1em; margin-left: 1em;"><img border="0" height="112" src="https://1.bp.blogspot.com/-biYDDaSRRs4/V96fPsk57zI/AAAAAAAA2j4/mK7QQYEcom4QNTK4IqzZx7xJ03Xzx1dgQCLcB/s200/IMG_20160915_203632_resize.jpg" width="200" /></a></div>переліт з лондона до монреаля:<br /><ul><li>основна <b>гаряча страва</b> на вибір: куряче рагу з рисом або вегетаріанська лазанья;</li><li>салат з капусти;</li><li>булочка з пшеничного борошна і масло;</li><li>чашечка шоколадного пудинга;</li><li>стаканчик мінеральної води;</li><li>кава чи чай;</li><li>також пропонували вино в малесеньких пляшечках (не поглянув, яке са́ме).</li></ul><br /><h3>лендінг</h3><div class="separator" style="clear: both; text-align: center;"><a href="https://4.bp.blogspot.com/-E7ag3guD3HI/V90mhUZslRI/AAAAAAAA2gQ/fQnZJXeKQjIQ8WbmVhxNsKwdspcDKGpJgCLcB/s1600/IMG_20160915_204814_resize.jpg" imageanchor="1" style="clear: right; float: right; margin-bottom: 1em; margin-left: 1em;"><img border="0" height="112" src="https://4.bp.blogspot.com/-E7ag3guD3HI/V90mhUZslRI/AAAAAAAA2gQ/fQnZJXeKQjIQ8WbmVhxNsKwdspcDKGpJgCLcB/s200/IMG_20160915_204814_resize.jpg" width="200" /></a></div>одна з ключових процедур іміграції відбувається просто в аеропорту одразу по прильоті (хоча можливі варіанти), після паспортного контролю: потрібно <b>зареєструвати свої іміграційні папери</b> (дозволи на постійне проживання, паспорт) в спеціальній зоні. сама процедура впорядкована і нескладна та займає кільканадцять хвилин, але якщо врахувати очікування в черзі (нам пощастило, ми майже не чекали) та паузу між двома етапами процедури (спершу реєстрація паперів, потім невелика інформаційна сесія та попередній запис на оформлення медичної страховки).<br /><br />на цьому етапі вже <b>стають в пригоді знання французької</b> чи англійської: «офіцери» іміграційної служби в монреалі розмовляють обома мовами. я чомусь спілкувався тут англійською, тепер навіть трохи прикро.<br /><br />після цього пішли шукати свій багаж, і знайшли дев'ять самотніх баулів на нерухомому конвейєрі — вони нас там чекали добру годину, мабуть. а ровер довелося пошукати: він їхав як негабаритний вантаж, тож ще в борисполі довелося його здавати до окремого «віконця», а у монреалі — шукати аналогічний пункт видачі аж в куточку багажної зали. нам знадобилися три візки для багажа.<br /><br />в києві ми їхали до аеропорту бусиком, а проводжаючі — ще однією легковою автівкою. в монреалі нас зустрічали друзі трьома автомобілями, бо ми непокоїлися, щоби всі ті чималі баули кудись помістилися, і ще залишилося місце для п'ятьох пасажирів… але виявилося, що двох універсалів більш як вистачило!<br /><br />врешті-решт ми дісталися помешкання друзів у лонгьої — в монреалі була вже майже одинадцята година вечора, а в києві шоста ранку. попри це, дорослі ще годину розмовляли, повкладавши дітей спати: ми не бачилися з друзями три роки.<br /><br />далі буде <a href="http://www.tivasyk.info/2016/09/blog-post_19.html" target="_blank">щоденник емігранта: перший день</a>:<br /><ul><li>десинхроноз на 7 часових поясів;</li><li>номери соціального страхування;</li><li>перші враження від помешкань</li><li>відкриття рахунку в банку</li><li>канадський мобільний номер</li></ul>_____<br />* невелика <b>ремарка від внутрішнього зануди</b>: точніше було би «щоденник  імігранта», бо мій процес еміграції, на мою думку, розпочався навіть не <a href="http://www.tivasyk.info/2011/09/blog-post_30.html" target="_blank">30 вересня 2011 року</a>,  коли я відіслав документи до міністерства іміграції канади, а ще майже  на рік раніше, коли ми з миленькою взялися вивчати французьку мову, а  розповідатиму я про життя після переїзду, а не переповідатиму все від  початку… але позаяк слово «іміграція» в українській мові майже не  вживається поза своїм вузьким значенням, і для читачів з україни я так  чи інак буду «емігрант»», а не «імігрант», — тож нехай буде так.