---
layout: post
title:  "віртуальна повітряна куля над монреалем"
date:   2019-11-19 10:30
categories: blog
tags: 
  - щоденник
  - ігри
  - інтернет
  - позитив
---

минулих вихідних, за традицією, завіявся до комісійки й надибав омріяну в дитинстві цяцьку: [saitek x45](https://www.amazon.com/Saitek-Digital-Throttle-Stick-Windows/dp/B00005TOTG#customerReviews) в чудовому стані за… $10?! джойстик плюс важіль тяги, $130 за новий набір на amazon. втім, міг би я походити навколо неї й залишити, але на щастя поруч був товариш, і він «підштовхнув» у потрібну мить («no brainer»), тож тепер діти матимуть як погратися в якийсь аркадний авіасимулятор, коли в мене буде час та натхнення знову встановити, скажімо, flightgear.

підключив і просто відкрив системний аплет налаштування джойстика — все працює. але ж найменшому цього замало, він запалав ентузіазмом, тож довелося шукати щось просте і доступне… і зненацька я втрапив на geofs — ніколи раніше не бачив.

суть цієї програми: був собі втулок google earth для веб-оглядачів, який дозволяв помандрувати планетою та пороздивлятися знайомі й незнайомі краєвиди, «повисіти» над відомими містами тощо. і от один хлопака здогадався, що політати над планетою було би, мабуть, значно веселіше, ніж просто «повисіти»? — і написав втулок до втулка, [geofs](https://www.geo-fs.com), дуже простий у використанні симулятор кількох літачків, який працює просто у веб-оглядачі. 

серед моделей знайшлася навіть повітряна куля, а інтерфейс дозволяє розпочати політ над довільними географічними координатами (є пошук за адресою, поштовим індексом тощо), тож… звісно ж, я мав одразу ж це [випробувати](https://www.google.com/url?q=http://geo-fs.com/fly?a%3D51%26lo%3D-73.42169%26la%3D45.50430%26al%3D3031%26h%3D35&sa=D&source=hangouts&ust=1574262806152000&usg=AFQjCNET4iR1rNatKMzPEXIIFdX9mkiUPA) =) на знятку екрана видно старий лонґьой, а далі — монреаль за синьою стрічкою ~~дніпра~~ святого лаврентія…

забавка підтримує і джойстики (після невеличкого налаштування), тож малий у захваті від літачків. коли [отримаю 60 мбіт/с]({% post_url 2019/2019-11-13-acanac %}) (з наступного місяця) — подумаю, чи не підключити текстури високої роздільности за 10 євро (15 канадійських доларів) на рік.

![рідний лонґьой з висоти пташиного польоту](/assets/images/2019/2019-11-19-geofs.jpg)
