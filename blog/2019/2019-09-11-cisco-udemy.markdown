---
layout: post
title:  "підготовка до іспиту cisco ccna routing and switching"
date:   2019-09-11 14:30
categories: blog
tags:
  - навчання
  - мережі
  - packet tracer
  - gns3
  - cisco
  - поновлено
---

в коледжі нам вичитали чотири курси cisco ccna по 70 годин приблизно (сумарно 8,5 кредитів), з практичними заняттями, але (на жаль) без якогось серйозного тренування на «залізі». нам також раз чи два натякнули, що студенти мають знижку на сертифікаційні іспити cisco і що сертифікат спрощує пошук роботи… але якось, по завершенню тих чотирьох курсів, не «дотиснули» цю думку і не змусили скласти іспит (200-125). а навчання тим часом продовжувалося ще рік, і то досить інтенсивно, і від родинних справ ніхто не звільняв, тож, наскільки я знаю, якщо хтось із співкурсників і склав одразу іспит, то хіба одиниці, ще й сиділи по тому тихенько, наче мишки… певно, боялися конкуренції.

тим часом сертифікат cisco ccna таки потрібен. роботу можна знайти й без нього, звісно, але з ним, гадаю, веселіше ходити на співбесіди. тож я вирішив, що треба скласти іспит. тільки от біда: ті знання швидко забуваються. навіть попри досвід стажування й роботи! бо на роботі ти бачиш досить вузький спектр практичних задач, а щоби успішно скласти той іспит, треба таки чимало пам’ятати і бути готовим практично зробити в packet tracer’і за обмежений час і без доступу до гугла.

отже… придбав два курси на udemy, і час пригадувати. дві-три години на день — і за місяць можна впоратися. додатково мотивує ще те, що наприкінці лютого наступного року cisco планує об’єднати декілька іспитів блоку ccna в один, [помітно складніший іспит](https://www.cisco.com/c/en/us/training-events/training-certifications/certifications/associate/ccna.html) — і до нього довелося би не лише пригадувати те, що вже вивчав, але й учити з нуля чималу кількість підтем. тож треба встигнути.

**p.s.** комусь цікавий конспект українською за (англомовними) курсами підготовки до cisco ccna на udemy?

![курс підготовки до іспиту cisco ccna (200-125) на udemy.com](/assets/images/2019/2019-09-11-cisco-udemy.jpg)

**поновлено** (2019-09-18). за тиждень я прослухав і законспектував… чотири вступних розділи курсу: головно знайомство з курсом, темою та з моделями osi й tcp/ip; можна було прослухати за день. якось я наразі розчарований своєю (не)здатністю по-справжньому зосередитися на навчанні.

**поновлено** (2019-09-26). за два тижні я спромігся дійти до п’ятого розділу (з тридцяти дев’яти). такими темпами я хіба що десь до пенсії подужаю той курс… невеликі зауваги до якості:

* пояснення могли б бути детальнішими, дуже бракує візуальних ілюстрацій для буквально всього (мені нормально, бо я лише згадую те, що вже знаю — але новачкові буде ой як важко встигати за тим бубонінням без візуальних «якорів»);
* команди cisco ios лектор мав би друкувати повністю (так, система розуміє скорочення, і це дуже допомагає — але в навчальному курсі візуально прочитувати повні команди значно простіше, ніж ланцюжок скорочень по 2-3 літери, і це важливо).