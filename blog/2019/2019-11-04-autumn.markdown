---
layout: post
title:  "осінь в лонґьої"
date:   2019-11-04 09:35
categories: blog
tags: 
  - щоденник
  - автомобіль
  - життя
  - робота
  - канада
---

монреальська осінь вже скоро відбуяє фарбами: вдень ще досить тепло, але ранкова прохолода нагадує, що до зими лишилися, певно, лічені тижні. тим часом минув місяць від попереднього допису, коли я збирався до відрядження. злітав до калгарі з колегами, міста не бачив, працювати довелося по 12-16 годин на добу, а одного разу 35 годин поспіль — за тиждень конче треба було все зробити і залишити мережу й сервери в робочому стані. впоралися, лишилося тільки отримати компенсацію за відрядження і понаднормові години.

попри це, подовження контракту в компанії я не отримаю, тож **треба шукати роботу**. з одного боку трохи сумно, тут досить комфортно працювати, і гроші, здається, ще ніколи не були так потрібні, як зараз, коли родина трохи почулася вільніше у фінансовому плані — але цікаво також рухатися далі, бо тут я вже майже все побачив, що міг. чудово вже, що я зміг лишитися в тій самій компанії після стажування, а не «випав» у пошуки й депресію одразу після коледжу. маю ще місяць (трохи більше) до закінчення контракту, але треба ворушитися вже, поновлення cv та пошук…

днями підрахував приблизно витрати за 3 роки на автівку (mazda5). на жаль, я не вів точної бухгалтерії (може, з наступним авто щось таке зроблю), але ось що маю:

* $2'500,-- автівка на kijiji.ca
* $700,-- оформлення (приблизно)
* $3'783,-- обслуговування та ремонт ([сервіс 1](https://goo.gl/maps/Egn9cAe7iwNCo1u7A))
* $1'000,-- обслуговування та ремонт ([сервіс 2](https://goo.gl/maps/KeMtyxoavXqvQTi56))
* $500,-- реєстрація 3 роки (приблизно)
* $1'000,-- обов’язкове страхування 3 роки (приблизно)
* $6'500,-- пальне (приблизно)
* $200, -- зимова гума з дисками на kijiji.ca (приблизно)
* $1'000,-- паркування 2 роки (приблизно)

разом **$17'183**, з них десь 28% на ремонти й обслуговування (включно із заміною гуми на літню/зимову) та 38% на пальне. зараз автівка вже доїжджає останні кілометри лише недалечко по лонґьою, бо під час поїздки до торонто влітку «вилізла» серйозна проблема з лівим карданом, яку я вже не ремонтую, бо шкода ще $1'5 тис. мінімум (заміна коробки передач) витрачати на це авто.

![одісей та монреальська осінь](/assets/images/2019/2019-11-04-autumn-01.jpg)