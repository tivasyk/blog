---
layout: post
title:  "mastodon — альтернативний facebook?"
date:   2019-08-21 15:00
categories: blog
tags: [інтернет, mastodon]
---

раніше, до майдану гідности, я не користувався facebook’ом, хоча був зареєстрований: віддавав перевагу google plus, а онлайновий сервіс [magenta river](https://magentariver.com) (зараз не працює) робив автоматичну перепублікацію дописів звідти до facebook’а та twitter’а. жоден з двох я не читав і не коментував. майдан «підсадив» мене на facebook через потребу залишатися в контексті, мати постійний інформаційно-емоційний контакт зі спільнотою. після майдану мені вдалося якось вирватися з тієї залежності… але цього року я знову «залип». і найнеприємніше те, що я не стільки пишу щось там, скільки гаю час перепублікуючи та коментуючи щось.

цитата дня: *«correction: last month, we called zuckerberg a moron. we apologize. in fact, he and facebook are a fscking disgrace»* ([the register](https://www.theregister.co.uk/2019/03/01/facebook_teentracking_app)).

#### з’являється ма́мут

аж тут хтось у групі [лінукс українською](https://www.facebook.com/groups/1230503060395438) порекламував децентралізовану відкриту соціальну мережу [mastodon](https://uk.wikipedia.org/wiki/Mastodon) як альтернативу facebook. я щось про неї чув колись, але не звернув уваги. треба спробувать?

отже:

* реєстрація — на [mastodon.social](https://mastodon.social/invite/FubpwkvB) (можна реєструватися на інших серверах мережі);
* основні налаштування [профіля](https://mastodon.social/@tivasyk) (аватарка тощо) та стрічки;
* (опційно) на мудрофон встиновив [freetusky](https://f-droid.org/en/packages/com.thechiefmeat.freetusky);
* зробив декілька дописів на випробу, прокоментував декілька чужих…

маю перші враження про того [ма́мута](https://uk.wikipedia.org/wiki/%D0%9C%D0%B0%D0%BC%D1%83%D1%82). 

![стрічка mastodon нагадує twitter](/assets/images/2019/2019-08-21-mastodon-01.jpg)

#### радше twitter, ніж facebook

mastodon більше нагадує не facebook, а twitter: це сервіс (відносно) коротких повідомлень з лімітом 500 символів. 

* немає централізованого контролю: адміністрація сервера контролює лише свій сервер (серверів багато, можна підняти свій і додати до мережі);
* немає проплаченої реклами (не знаю, чи технічно можливо на окремому сервері, але нічого подібного в стрічці не бачу наразі);
* інтерфейс зручний і симпатичний, є багатоколонковий режим; але сама концепція обміну повідомленнями (на відміну від допису/коментарів) потребує звикання;
* безплатний сторонній сервіс [moa.party](https://moa.party) вміє робити кроспостинг між mastodon, twitter та instagram — пишеш раз, читають всюди;
* є мовний фільтр для загальної стрічки — втім, не певен, як він поводиться, якщо хтось вирішить вимкнути автоматичне визначення мови, вкаже мовою своїх дописів українську, а фактично писатиме московитською?
* цікавих людей можна знайти, але не українською (в тому сенсі, що української спільноти нема); для мене це не проблема.

![мовний фільтр mastodon](/assets/images/2019/2019-08-21-mastodon-02.jpg)

#### висновок

мені mastodon сподобався, він цікавіший за twitter і цілком вартує переходу (з налаштуванням кроспостингу). пересічному «хом’ячкові» ніщо не замінить facebook’а, але до того мені байдуже, бо ж якраз хочу менше часу витрачати на f та його хом’ячків, — принаймні до наступного майдану.